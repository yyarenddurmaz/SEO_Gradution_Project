Bu bitirme projesi, modern dijital dünyada önemli bir yer tutan arama motorları ve bu motorların etkin bir şekilde kullanılabilmesi için gereken arama motoru optimizasyonu (SEO) stratejilerini incelemektedir. İnternet kullanıcılarının bilgiye erişimdeki temel aracı olan arama motorları, web sitelerinin görünürlüğünü artırmak ve hedef kitleye ulaşmak için kritik bir rol oynamaktadır. Bu tezde çoğunlukla Google arama motoru üzerinden anlatım yapılmış, diğer arama motorlarına da yer verilmiştir.

İlk olarak, arama motorlarının temel işleyişi ve popüler örnekler üzerinden nasıl çalıştığı açıklanmıştır. En çok kullanılan arama motoru olan Google'ın algoritmaları verilmiştir. Ardından arama motorlarının tarihçesinden bahsedilmiştir. Son olarak, arama motoru optimizasyonunun (SEO) tanımı, önemi ve temel prensipleri üzerinde durulmuştur. SEO'nun avantajları ve dezavantajlarına odaklanarak, doğru stratejilerin nasıl belirlenebileceği ve etkili bir şekilde nasıl uygulanabileceği konularında bilgi verilmiştir.
